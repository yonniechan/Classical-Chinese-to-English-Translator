昔之得一者：天得一以清﹔地得一以寧﹔神得一以靈﹔谷得一以盈﹔萬物得一以生﹔侯王得一以為天下正。其致之也，天無以清，將恐裂﹔地無以寧，將恐廢﹔神無以靈，將恐歇﹔谷無以盈，將恐竭﹔萬物無以生，將恐滅﹔侯王無以貞，將恐蹶。故貴以賤為本，高以下為基。是以侯王自稱孤、寡、不穀。此非以賤為本邪？非乎？故致譽無譽。是故不欲琭琭如玉，珞珞如石。